**Block 2: Introduktion - Att skapa en berättelse**

Det här materialet är en grund för hur introduktionen till Block 2 i kodstugan kan läggas upp. Det är fritt fram för er volontärer att lägga in egna förklaringar och exempel och göra en introduktion som känns bra för er! 

Introduktion ca 10 minuter.

Använd presentation (redigerbar) på storskärm om möjligheten finns. 

**VAD HAR BERÄTTELSER MED PROGRAMMERING ATT GÖRA?**

Vare sig du ska skapa ett spel, en animation eller till och med ett program av något slag, behöver du bestämma och planera vad som ska hända, i vilken ordning, och vilka delar som ska ingå. Du behöver skapa någon form av berättelse. Detta blir extra tydligt i Scratch.

	

Scratch är uppbyggt som en teater. Det finns en scen, med olika bakgrund, och det finns karaktärer i form av sprajtar. När du programmerar i Scratch är du regissören som bestämmer vem som ska göra vad. Du skriver också manus, vare sig du bara gör det i huvudet eller skriver ned det på papper.

**ANIMATION**

Att animera betyder att "levandegöra” och handlar om att skapa illusionen av att 2D- eller 3D-bilder rör på sig. Det finns olika tekniker för att detta, t ex stop-motion där du fotograferar och lägger ihop bilderna till rörlig film. I Scratch kan du animera t ex genom att byta klädsel eller ändra färgeffekt.


**VAD ÄR EN BERÄTTELSE?**

"Det var en gång…”. Så börjar många gamla sagor. Men en berättelse kan vara allt från film, en sångtext eller ett spel. En berättelse har (oftast) en **röd tråd**, en handling. Hur denna handling är uppbyggd kallas för **dramaturgi**.

För att berättelsen ska bli spännande kan du använda en så kallad **dramaturgisk kurva**. Det kan liknas vid en hinderbana där huvudkaraktären behöver ta sig förbi hinder för att komma i mål. (På samma sätt som när du programmerar behöver lösa flera mindre problem för att nå målet.)

Berättelsen som en hinderbana kan du även illustrera med spelet Super Mario Bros., länk nedan.

![image alt text](image_0.jpg)

**Så här kan du bygga upp en berättelse:**

* **VEM** är huvudkaraktären? Vilka andra karaktärer finns?

* Vilket **MÅL **har huvudkaraktären?

* **VAD** händer på vägen – ett problem som måste lösas? 
(Är det någon annan karaktär som står i vägen?)

* **HUR** löser huvudkaraktären det hindret? 
(Vilka andra karaktärer hjälper till?)

**Genrer**

Berättelser finns i många olika** genrer**, det vill säga typer av berättelser. Till exempel drama, komedi, action, skräck, thriller, science-fiction, fantasy, romantik. Det finns också många **sub-genrer**. Det gäller lika mycket för spel som för film och böcker. Digitala tjänster och program delas in i andra sorters genrer.

**Karaktärer**

En karaktär eller en rollfigur är de personer, djur eller andra figurer som finns med i berättelsen. Det finns ofta en **huvudkaraktär** (huvudroll) och flera sekundära karaktärer (biroller). 

En berättelse kan utspela sig i **förstapersonsperspektiv** eller i **tredjepersonsperspektiv**. Det handlar t ex om huruvida huvudkaraktären berättar själv sin historia, eller som t ex *First Person Shooter* inom dataspel, där spelaren tar sig an rollen som och ser genom huvudkaraktärens ögon. 
I tredjepersonsperspektiv följer du istället huvudkaraktären utifrån.

**Exempel på berättelser**

Här är några exempel som illustrerar temat:

* "Fåret Shaun”, stop-motion och lera: [https://www.youtube.com/watch?v=tQvwiOWpj7o](https://www.youtube.com/watch?v=tQvwiOWpj7o) 

* Super Mario Bros. klassiska spel: [https://www.youtube.com/watch?v=3wWtOZoZdLE](https://www.youtube.com/watch?v=3wWtOZoZdLE) 

* Interaktiv animerad berättelse i Scratch: [https://www.youtube.com/watch?v=jN897B_usxk](https://www.youtube.com/watch?v=jN897B_usxk)

**INTERAKTIV BERÄTTELSE**

En rolig del med att programmera en berättelse är att det går att göra den interaktiv, det vill säga att den som tittar på berättelsen också kan vara med och påverka handlingen. Det kan handla om att svara på frågor (som exemplet ovan) eller styra huvudkaraktären som i spel.

**SCRATCH OCH "FÖDELSEDAGSKORT”**

Som en första uppgift på temat berättelser finns "Födelsedagskort”, där deltagarna får göra sina personliga gratulationskort till någon kompis eller familjemedlem. Uppgiften har tydliga steg-för-steg-instruktioner, men lämnar också en del öppet för egen kreativitet. Till exempel kan deltagarna själva välja sprajtar, bakgrund och musik – även om det finns förslag på sådant i uppgiften.

**Koppling till dramaturgi:** Födelsedagskort är en interaktiv berättelse. Handlingen består av att huvudkaraktären frågar användaren *"Vem fyller år?”*, sedan blir det födelsedagsfest med musik och dans. I slutet säger huvudkaraktären *”Grattis …”* och användarens namn, och en tårta dyker upp. Inte någon större dramaturgisk kurva, men ändå en handling! Senare får deltagarna chans att göra egna berättelser och tänka mer på VEM, VAD, HUR och MÅL.

**Dela ut uppgiften "Födelsedagskort”** och låt deltagarna följa instruktionerna och skapa sina egna kort. OBS: Påminn deltagarna om att **spara ofta**!

