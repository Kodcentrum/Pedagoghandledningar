# JPs fem felsökningstips

Ibland fungerar inte våra program riktigt som vi har tänkt oss. Då är det viktigt att komma ihåg att datorn bara gör precis som vi säger, och inte vad vi menar. Oftast är det något vi själva gjort och det kan vara svårt att klura ut vad som är fel. Det viktiga är att hitta orsaken för att lösa problemet på riktigt, annars kommer du bara få fler problem att lösa senare om du bara fortsätter lägga på massa block tills "det funkar". Här är mina fem tips på vad du kan göra när du fastnat:

## Klicka på blocken för att se vad de gör
I Scratch behöver du inte köra programmet för att se vad kodblocken gör. Det räcker med att klicka på dom! Om du inte gjort det förut så börja med att välja din sprajt och klicka på blocket **"GÖM"** för att sprajten ska bli osynligt. Klicka sen på blocket **"VISA"** för att se sprajten igen. Var nyfiken och testa dig fram bland de olika blocken.

## Isolera problemet
Program kan bli ganska stora och det blir svårare att felsöka ju större programmen blir. Försök att isolera problemet, alltså dela upp skriptet i mindre delar som du kan testa var och en för sig. Om du har flera sprajter så testa att koppla bort lite skript genom att klicka på en sprajt i taget och bara dra loss det första blocket under Start blocket. Släng den inte utan låt den bara ligga tills du löst problemet.

## Titta på dina tidigare program
Med tiden skriver du fler och fler program. Efter ett tag kanske du börjar känna igen vissa problem. Då är det jättebra att titta på något du själv gjort någon gång. Det kan du göra även om du inte har något problem att lösa, bara för att påminna dig själv om saker du kanske glömt eller för att förbättra koden när du lärt dig något nytt. Hittar du inget i dina tidigare program som kan hjälpa dig kanske du kan hitta något i någon annans...

## Sök på Internet
Det finns jättemånga människor på jorden, och oftast har många haft samma problem som du har just nu. När du fastnar i någonting, tänk "Har någon annan redan fixat det här?". Skriv din fråga i [google.com](https://www.google.com) och se om du känner igen något. I början kan det vara svårt att hitta rätt, men med övning så blir du bättre på att skriva rätt sökord och leta bland alla resultat.

## Förklara problemet för en anka/kompis
Ett jättebra tips för att lösa problem är att försöka förklara problemet så detaljerat som möjligt för en kompis. Oftast lyckas man lösa problemet själv mitt i en mening! Du har kanske inte alltid någon kompis i närheten, och de kanske själva sitter med något problem, så då kan du prata med en plastanka istället. Skriva chattmeddelanden (som du inte behöver skicka iväg) funkar också.

## Ett extra tips
Ta en paus, och kom tillbaka till problemet. Ibland behöver hjärnan lite utrymme och då kan en paus vara bra, men det är viktigt att du kommer tillbaka till koden efter pausen så att pausen inte bara blir en ursäkt att göra annat istället för då blir du aldrig klar.